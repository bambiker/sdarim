[
    {
        "bookchapter": "במדבר",
        "chapter": "יב",
        "versechapter": "א",
        "bookseder": "במדבר",
        "seder": "יא",
        "verseseder": "יד",
        "parasha": "בהעלתך",
        "versenikud": "וַתְּדַבֵּ֨ר מִרְיָ֤ם וְאַהֲרֹן֙ בְּמֹשֶׁ֔ה עַל־ אֹד֛וֹת הָאִשָּׁ֥ה הַכֻּשִׁ֖ית אֲשֶׁ֣ר לָקָ֑ח כִּֽי־ אִשָּׁ֥ה כֻשִׁ֖ית לָקָֽח׃ ",
        "versenonikud": "ותדבר מרים ואהרן במשה על אדות האשה הכשית אשר לקח כי אשה כשית לקח "
    },
    {
        "bookchapter": "במדבר",
        "chapter": "יב",
        "versechapter": "ב",
        "bookseder": "במדבר",
        "seder": "יא",
        "verseseder": "טו",
        "parasha": "בהעלתך",
        "versenikud": "וַיֹּאמְר֗וּ הֲרַ֤ק אַךְ־ בְּמֹשֶׁה֙ דִּבֶּ֣ר יְהוָ֔ה הֲלֹ֖א גַּם־ בָּ֣נוּ דִבֵּ֑ר וַיִּשְׁמַ֖ע יְהוָֽה׃ ",
        "versenonikud": "ויאמרו הרק אך במשה דבר יהוה הלא גם בנו דבר וישמע יהוה "
    },
    {
        "bookchapter": "במדבר",
        "chapter": "יב",
        "versechapter": "ג",
        "bookseder": "במדבר",
        "seder": "יא",
        "verseseder": "טז",
        "parasha": "בהעלתך",
        "versenikud": "וְהָאִ֥ישׁ מֹשֶׁ֖ה ענו עָנָ֣יו מְאֹ֑ד מִכֹּל֙ הָֽאָדָ֔ם אֲשֶׁ֖ר עַל־ פְּנֵ֥י הָאֲדָמָֽה׃ ",
        "versenonikud": "והאיש משה ענו עניו מאד מכל האדם אשר על פני האדמה "
    },
    {
        "bookchapter": "במדבר",
        "chapter": "יב",
        "versechapter": "ד",
        "bookseder": "במדבר",
        "seder": "יא",
        "verseseder": "יז",
        "parasha": "בהעלתך",
        "versenikud": "וַיֹּ֨אמֶר יְהוָ֜ה פִּתְאֹ֗ם אֶל־ מֹשֶׁ֤ה וְאֶֽל־ אַהֲרֹן֙ וְאֶל־ מִרְיָ֔ם צְא֥וּ שְׁלָשְׁתְּכֶ֖ם אֶל־ אֹ֣הֶל מוֹעֵ֑ד וַיֵּצְא֖וּ שְׁלָשְׁתָּֽם׃ ",
        "versenonikud": "ויאמר יהוה פתאם אל משה ואל אהרן ואל מרים צאו שלשתכם אל אהל מועד ויצאו שלשתם "
    },
    {
        "bookchapter": "במדבר",
        "chapter": "יב",
        "versechapter": "ה",
        "bookseder": "במדבר",
        "seder": "יא",
        "verseseder": "יח",
        "parasha": "בהעלתך",
        "versenikud": "וַיֵּ֤רֶד יְהוָה֙ בְּעַמּ֣וּד עָנָ֔ן וַֽיַּעֲמֹ֖ד פֶּ֣תַח הָאֹ֑הֶל וַיִּקְרָא֙ אַהֲרֹ֣ן וּמִרְיָ֔ם וַיֵּצְא֖וּ שְׁנֵיהֶֽם׃ ",
        "versenonikud": "וירד יהוה בעמוד ענן ויעמד פתח האהל ויקרא אהרן ומרים ויצאו שניהם "
    },
    {
        "bookchapter": "במדבר",
        "chapter": "יב",
        "versechapter": "ו",
        "bookseder": "במדבר",
        "seder": "יא",
        "verseseder": "יט",
        "parasha": "בהעלתך",
        "versenikud": "וַיֹּ֖אמֶר שִׁמְעוּ־ נָ֣א דְבָרָ֑י אִם־ יִֽהְיֶה֙ נְבִ֣יאֲכֶ֔ם יְהוָ֗ה בַּמַּרְאָה֙ אֵלָ֣יו אֶתְוַדָּ֔ע בַּחֲל֖וֹם אֲדַבֶּר־ בּֽוֹ׃ ",
        "versenonikud": "ויאמר שמעו נא דברי אם יהיה נביאכם יהוה במראה אליו אתודע בחלום אדבר בו "
    },
    {
        "bookchapter": "במדבר",
        "chapter": "יב",
        "versechapter": "ז",
        "bookseder": "במדבר",
        "seder": "יא",
        "verseseder": "כ",
        "parasha": "בהעלתך",
        "versenikud": "לֹא־ כֵ֖ן עַבְדִּ֣י מֹשֶׁ֑ה בְּכָל־ בֵּיתִ֖י נֶאֱמָ֥ן הֽוּא׃ ",
        "versenonikud": "לא כן עבדי משה בכל ביתי נאמן הוא "
    },
    {
        "bookchapter": "במדבר",
        "chapter": "יב",
        "versechapter": "ח",
        "bookseder": "במדבר",
        "seder": "יא",
        "verseseder": "כא",
        "parasha": "בהעלתך",
        "versenikud": "פֶּ֣ה אֶל־ פֶּ֞ה אֲדַבֶּר־ בּ֗וֹ וּמַרְאֶה֙ וְלֹ֣א בְחִידֹ֔ת וּתְמֻנַ֥ת יְהוָ֖ה יַבִּ֑יט וּמַדּ֙וּעַ֙ לֹ֣א יְרֵאתֶ֔ם לְדַבֵּ֖ר בְּעַבְדִּ֥י בְמֹשֶֽׁה׃ ",
        "versenonikud": "פה אל פה אדבר בו ומראה ולא בחידת ותמנת יהוה יביט ומדוע לא יראתם לדבר בעבדי במשה "
    },
    {
        "bookchapter": "במדבר",
        "chapter": "יב",
        "versechapter": "ט",
        "bookseder": "במדבר",
        "seder": "יא",
        "verseseder": "כב",
        "parasha": "בהעלתך",
        "versenikud": "וַיִּֽחַר אַ֧ף יְהוָ֛ה בָּ֖ם וַיֵּלַֽךְ׃ ",
        "versenonikud": "ויחר אף יהוה בם וילך "
    },
    {
        "bookchapter": "במדבר",
        "chapter": "יב",
        "versechapter": "י",
        "bookseder": "במדבר",
        "seder": "יא",
        "verseseder": "כג",
        "parasha": "בהעלתך",
        "versenikud": "וְהֶעָנָ֗ן סָ֚ר מֵעַ֣ל הָאֹ֔הֶל וְהִנֵּ֥ה מִרְיָ֖ם מְצֹרַ֣עַת כַּשָּׁ֑לֶג וַיִּ֧פֶן אַהֲרֹ֛ן אֶל־ מִרְיָ֖ם וְהִנֵּ֥ה מְצֹרָֽעַת׃ ",
        "versenonikud": "והענן סר מעל האהל והנה מרים מצרעת כשלג ויפן אהרן אל מרים והנה מצרעת "
    },
    {
        "bookchapter": "במדבר",
        "chapter": "יב",
        "versechapter": "יא",
        "bookseder": "במדבר",
        "seder": "יא",
        "verseseder": "כד",
        "parasha": "בהעלתך",
        "versenikud": "וַיֹּ֥אמֶר אַהֲרֹ֖ן אֶל־ מֹשֶׁ֑ה בִּ֣י אֲדֹנִ֔י אַל־ נָ֨א תָשֵׁ֤ת עָלֵ֙ינוּ֙ חַטָּ֔את אֲשֶׁ֥ר נוֹאַ֖לְנוּ וַאֲשֶׁ֥ר חָטָֽאנוּ׃ ",
        "versenonikud": "ויאמר אהרן אל משה בי אדני אל נא תשת עלינו חטאת אשר נואלנו ואשר חטאנו "
    },
    {
        "bookchapter": "במדבר",
        "chapter": "יב",
        "versechapter": "יב",
        "bookseder": "במדבר",
        "seder": "יא",
        "verseseder": "כה",
        "parasha": "בהעלתך",
        "versenikud": "אַל־ נָ֥א תְהִ֖י כַּמֵּ֑ת אֲשֶׁ֤ר בְּצֵאתוֹ֙ מֵרֶ֣חֶם אִמּ֔וֹ וַיֵּאָכֵ֖ל חֲצִ֥י בְשָׂרֽוֹ׃ ",
        "versenonikud": "אל נא תהי כמת אשר בצאתו מרחם אמו ויאכל חצי בשרו "
    },
    {
        "bookchapter": "במדבר",
        "chapter": "יב",
        "versechapter": "יג",
        "bookseder": "במדבר",
        "seder": "יא",
        "verseseder": "כו",
        "parasha": "בהעלתך",
        "versenikud": "וַיִּצְעַ֣ק מֹשֶׁ֔ה אֶל־ יְהוָ֖ה לֵאמֹ֑ר אֵ֕ל נָ֛א רְפָ֥א נָ֖א לָֽהּ׃ ",
        "versenonikud": "ויצעק משה אל יהוה לאמר אל נא רפא נא לה "
    },
    {
        "bookchapter": "במדבר",
        "chapter": "יב",
        "versechapter": "יד",
        "bookseder": "במדבר",
        "seder": "יא",
        "verseseder": "כז",
        "parasha": "בהעלתך",
        "versenikud": "וַיֹּ֨אמֶר יְהוָ֜ה אֶל־ מֹשֶׁ֗ה וְאָבִ֙יהָ֙ יָרֹ֤ק יָרַק֙ בְּפָנֶ֔יהָ הֲלֹ֥א תִכָּלֵ֖ם שִׁבְעַ֣ת יָמִ֑ים תִּסָּגֵ֞ר שִׁבְעַ֤ת יָמִים֙ מִח֣וּץ לַֽמַּחֲנֶ֔ה וְאַחַ֖ר תֵּאָסֵֽף׃ ",
        "versenonikud": "ויאמר יהוה אל משה ואביה ירק ירק בפניה הלא תכלם שבעת ימים תסגר שבעת ימים מחוץ למחנה ואחר תאסף "
    },
    {
        "bookchapter": "במדבר",
        "chapter": "יב",
        "versechapter": "טו",
        "bookseder": "במדבר",
        "seder": "יא",
        "verseseder": "כח",
        "parasha": "בהעלתך",
        "versenikud": "וַתִּסָּגֵ֥ר מִרְיָ֛ם מִח֥וּץ לַֽמַּחֲנֶ֖ה שִׁבְעַ֣ת יָמִ֑ים וְהָעָם֙ לֹ֣א נָסַ֔ע עַד־ הֵאָסֵ֖ף מִרְיָֽם׃ ",
        "versenonikud": "ותסגר מרים מחוץ למחנה שבעת ימים והעם לא נסע עד האסף מרים "
    },
    {
        "bookchapter": "במדבר",
        "chapter": "יב",
        "versechapter": "טז",
        "bookseder": "במדבר",
        "seder": "יא",
        "verseseder": "כט",
        "parasha": "בהעלתך",
        "versenikud": "וְאַחַ֛ר נָסְע֥וּ הָעָ֖ם מֵחֲצֵר֑וֹת וַֽיַּחֲנ֖וּ בְּמִדְבַּ֥ר פָּארָֽן׃ ",
        "versenonikud": "ואחר נסעו העם מחצרות ויחנו במדבר פארן "
    }
]