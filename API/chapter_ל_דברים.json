[
    {
        "bookchapter": "דברים",
        "chapter": "ל",
        "versechapter": "א",
        "bookseder": "דברים",
        "seder": "כג",
        "verseseder": "כא",
        "parasha": "נצבים",
        "versenikud": "וְהָיָה֩ כִֽי־ יָבֹ֨אוּ עָלֶ֜יךָ כָּל־ הַדְּבָרִ֣ים הָאֵ֗לֶּה הַבְּרָכָה֙ וְהַקְּלָלָ֔ה אֲשֶׁ֥ר נָתַ֖תִּי לְפָנֶ֑יךָ וַהֲשֵׁבֹתָ֙ אֶל־ לְבָבֶ֔ךָ בְּכָל־ הַגּוֹיִ֔ם אֲשֶׁ֧ר הִדִּיחֲךָ֛ יְהוָ֥ה אֱלֹהֶ֖יךָ שָֽׁמָּה׃ ",
        "versenonikud": "והיה כי יבאו עליך כל הדברים האלה הברכה והקללה אשר נתתי לפניך והשבת אל לבבך בכל הגוים אשר הדיחך יהוה אלהיך שמה "
    },
    {
        "bookchapter": "דברים",
        "chapter": "ל",
        "versechapter": "ב",
        "bookseder": "דברים",
        "seder": "כג",
        "verseseder": "כב",
        "parasha": "נצבים",
        "versenikud": "וְשַׁבְתָּ֞ עַד־ יְהוָ֤ה אֱלֹהֶ֙יךָ֙ וְשָׁמַעְתָּ֣ בְקֹל֔וֹ כְּכֹ֛ל אֲשֶׁר־ אָנֹכִ֥י מְצַוְּךָ֖ הַיּ֑וֹם אַתָּ֣ה וּבָנֶ֔יךָ בְּכָל־ לְבָבְךָ֖ וּבְכָל־ נַפְשֶֽׁךָ׃ ",
        "versenonikud": "ושבת עד יהוה אלהיך ושמעת בקלו ככל אשר אנכי מצוך היום אתה ובניך בכל לבבך ובכל נפשך "
    },
    {
        "bookchapter": "דברים",
        "chapter": "ל",
        "versechapter": "ג",
        "bookseder": "דברים",
        "seder": "כג",
        "verseseder": "כג",
        "parasha": "נצבים",
        "versenikud": "וְשָׁ֨ב יְהוָ֧ה אֱלֹהֶ֛יךָ אֶת־ שְׁבוּתְךָ֖ וְרִחֲמֶ֑ךָ וְשָׁ֗ב וְקִבֶּצְךָ֙ מִכָּל־ הָ֣עַמִּ֔ים אֲשֶׁ֧ר הֱפִֽיצְךָ֛ יְהוָ֥ה אֱלֹהֶ֖יךָ שָֽׁמָּה׃ ",
        "versenonikud": "ושב יהוה אלהיך את שבותך ורחמך ושב וקבצך מכל העמים אשר הפיצך יהוה אלהיך שמה "
    },
    {
        "bookchapter": "דברים",
        "chapter": "ל",
        "versechapter": "ד",
        "bookseder": "דברים",
        "seder": "כג",
        "verseseder": "כד",
        "parasha": "נצבים",
        "versenikud": "אִם־ יִהְיֶ֥ה נִֽדַּחֲךָ֖ בִּקְצֵ֣ה הַשָּׁמָ֑יִם מִשָּׁ֗ם יְקַבֶּצְךָ֙ יְהוָ֣ה אֱלֹהֶ֔יךָ וּמִשָּׁ֖ם יִקָּחֶֽךָ׃ ",
        "versenonikud": "אם יהיה נדחך בקצה השמים משם יקבצך יהוה אלהיך ומשם יקחך "
    },
    {
        "bookchapter": "דברים",
        "chapter": "ל",
        "versechapter": "ה",
        "bookseder": "דברים",
        "seder": "כג",
        "verseseder": "כה",
        "parasha": "נצבים",
        "versenikud": "וֶהֱבִֽיאֲךָ֞ יְהוָ֣ה אֱלֹהֶ֗יךָ אֶל־ הָאָ֛רֶץ אֲשֶׁר־ יָרְשׁ֥וּ אֲבֹתֶ֖יךָ וִֽירִשְׁתָּ֑הּ וְהֵיטִֽבְךָ֥ וְהִרְבְּךָ֖ מֵאֲבֹתֶֽיךָ׃ ",
        "versenonikud": "והביאך יהוה אלהיך אל הארץ אשר ירשו אבתיך וירשתה והיטבך והרבך מאבתיך "
    },
    {
        "bookchapter": "דברים",
        "chapter": "ל",
        "versechapter": "ו",
        "bookseder": "דברים",
        "seder": "כג",
        "verseseder": "כו",
        "parasha": "נצבים",
        "versenikud": "וּמָ֨ל יְהוָ֧ה אֱלֹהֶ֛יךָ אֶת־ לְבָבְךָ֖ וְאֶת־ לְבַ֣ב זַרְעֶ֑ךָ לְאַהֲבָ֞ה אֶת־ יְהוָ֧ה אֱלֹהֶ֛יךָ בְּכָל־ לְבָבְךָ֥ וּבְכָל־ נַפְשְׁךָ֖ לְמַ֥עַן חַיֶּֽיךָ׃ ",
        "versenonikud": "ומל יהוה אלהיך את לבבך ואת לבב זרעך לאהבה את יהוה אלהיך בכל לבבך ובכל נפשך למען חייך "
    },
    {
        "bookchapter": "דברים",
        "chapter": "ל",
        "versechapter": "ז",
        "bookseder": "דברים",
        "seder": "כג",
        "verseseder": "כז",
        "parasha": "נצבים",
        "versenikud": "וְנָתַן֙ יְהוָ֣ה אֱלֹהֶ֔יךָ אֵ֥ת כָּל־ הָאָל֖וֹת הָאֵ֑לֶּה עַל־ אֹיְבֶ֥יךָ וְעַל־ שֹׂנְאֶ֖יךָ אֲשֶׁ֥ר רְדָפֽוּךָ׃ ",
        "versenonikud": "ונתן יהוה אלהיך את כל האלות האלה על איביך ועל שנאיך אשר רדפוך "
    },
    {
        "bookchapter": "דברים",
        "chapter": "ל",
        "versechapter": "ח",
        "bookseder": "דברים",
        "seder": "כג",
        "verseseder": "כח",
        "parasha": "נצבים",
        "versenikud": "וְאַתָּ֣ה תָשׁ֔וּב וְשָׁמַעְתָּ֖ בְּק֣וֹל יְהוָ֑ה וְעָשִׂ֙יתָ֙ אֶת־ כָּל־ מִצְוֺתָ֔יו אֲשֶׁ֛ר אָנֹכִ֥י מְצַוְּךָ֖ הַיּֽוֹם׃ ",
        "versenonikud": "ואתה תשוב ושמעת בקול יהוה ועשית את כל מצותיו אשר אנכי מצוך היום "
    },
    {
        "bookchapter": "דברים",
        "chapter": "ל",
        "versechapter": "ט",
        "bookseder": "דברים",
        "seder": "כג",
        "verseseder": "כט",
        "parasha": "נצבים",
        "versenikud": "וְהוֹתִֽירְךָ֩ יְהוָ֨ה אֱלֹהֶ֜יךָ בְּכֹ֣ל ׀ מַעֲשֵׂ֣ה יָדֶ֗ךָ בִּפְרִ֨י בִטְנְךָ֜ וּבִפְרִ֧י בְהֶמְתְּךָ֛ וּבִפְרִ֥י אַדְמָתְךָ֖ לְטוֹבָ֑ה כִּ֣י ׀ יָשׁ֣וּב יְהוָ֗ה לָשׂ֤וּשׂ עָלֶ֙יךָ֙ לְט֔וֹב כַּאֲשֶׁר־ שָׂ֖שׂ עַל־ אֲבֹתֶֽיךָ׃ ",
        "versenonikud": "והותירך יהוה אלהיך בכל  מעשה ידך בפרי בטנך ובפרי בהמתך ובפרי אדמתך לטובה כי  ישוב יהוה לשוש עליך לטוב כאשר שש על אבתיך "
    },
    {
        "bookchapter": "דברים",
        "chapter": "ל",
        "versechapter": "י",
        "bookseder": "דברים",
        "seder": "כג",
        "verseseder": "ל",
        "parasha": "נצבים",
        "versenikud": "כִּ֣י תִשְׁמַ֗ע בְּקוֹל֙ יְהוָ֣ה אֱלֹהֶ֔יךָ לִשְׁמֹ֤ר מִצְוֺתָיו֙ וְחֻקֹּתָ֔יו הַכְּתוּבָ֕ה בְּסֵ֥פֶר הַתּוֹרָ֖ה הַזֶּ֑ה כִּ֤י תָשׁוּב֙ אֶל־ יְהוָ֣ה אֱלֹהֶ֔יךָ בְּכָל־ לְבָבְךָ֖ וּבְכָל־ נַפְשֶֽׁךָ׃ ",
        "versenonikud": "כי תשמע בקול יהוה אלהיך לשמר מצותיו וחקתיו הכתובה בספר התורה הזה כי תשוב אל יהוה אלהיך בכל לבבך ובכל נפשך "
    },
    {
        "bookchapter": "דברים",
        "chapter": "ל",
        "versechapter": "יא",
        "bookseder": "דברים",
        "seder": "כד",
        "verseseder": "א",
        "parasha": "נצבים",
        "versenikud": "כִּ֚י הַמִּצְוָ֣ה הַזֹּ֔את אֲשֶׁ֛ר אָנֹכִ֥י מְצַוְּךָ֖ הַיּ֑וֹם לֹֽא־ נִפְלֵ֥את הִוא֙ מִמְּךָ֔ וְלֹ֥א רְחֹקָ֖ה הִֽוא׃ ",
        "versenonikud": "כי המצוה הזאת אשר אנכי מצוך היום לא נפלאת הוא ממך ולא רחקה הוא "
    },
    {
        "bookchapter": "דברים",
        "chapter": "ל",
        "versechapter": "יב",
        "bookseder": "דברים",
        "seder": "כד",
        "verseseder": "ב",
        "parasha": "נצבים",
        "versenikud": "לֹ֥א בַשָּׁמַ֖יִם הִ֑וא לֵאמֹ֗ר מִ֣י יַעֲלֶה־ לָּ֤נוּ הַשָּׁמַ֙יְמָה֙ וְיִקָּחֶ֣הָ לָּ֔נוּ וְיַשְׁמִעֵ֥נוּ אֹתָ֖הּ וְנַעֲשֶֽׂנָּה׃ ",
        "versenonikud": "לא בשמים הוא לאמר מי יעלה לנו השמימה ויקחה לנו וישמענו אתה ונעשנה "
    },
    {
        "bookchapter": "דברים",
        "chapter": "ל",
        "versechapter": "יג",
        "bookseder": "דברים",
        "seder": "כד",
        "verseseder": "ג",
        "parasha": "נצבים",
        "versenikud": "וְלֹֽא־ מֵעֵ֥בֶר לַיָּ֖ם הִ֑וא לֵאמֹ֗ר מִ֣י יַעֲבָר־ לָ֜נוּ אֶל־ עֵ֤בֶר הַיָּם֙ וְיִקָּחֶ֣הָ לָּ֔נוּ וְיַשְׁמִעֵ֥נוּ אֹתָ֖הּ וְנַעֲשֶֽׂנָּה׃ ",
        "versenonikud": "ולא מעבר לים הוא לאמר מי יעבר לנו אל עבר הים ויקחה לנו וישמענו אתה ונעשנה "
    },
    {
        "bookchapter": "דברים",
        "chapter": "ל",
        "versechapter": "יד",
        "bookseder": "דברים",
        "seder": "כד",
        "verseseder": "ד",
        "parasha": "נצבים",
        "versenikud": "כִּֽי־ קָר֥וֹב אֵלֶ֛יךָ הַדָּבָ֖ר מְאֹ֑ד בְּפִ֥יךָ וּבִֽלְבָבְךָ֖ לַעֲשֹׂתֽוֹ׃ ",
        "versenonikud": "כי קרוב אליך הדבר מאד בפיך ובלבבך לעשתו "
    },
    {
        "bookchapter": "דברים",
        "chapter": "ל",
        "versechapter": "טו",
        "bookseder": "דברים",
        "seder": "כד",
        "verseseder": "ה",
        "parasha": "נצבים",
        "versenikud": "רְאֵ֨ה נָתַ֤תִּי לְפָנֶ֙יךָ֙ הַיּ֔וֹם אֶת־ הַֽחַיִּ֖ים וְאֶת־ הַטּ֑וֹב וְאֶת־ הַמָּ֖וֶת וְאֶת־ הָרָֽע׃ ",
        "versenonikud": "ראה נתתי לפניך היום את החיים ואת הטוב ואת המות ואת הרע "
    },
    {
        "bookchapter": "דברים",
        "chapter": "ל",
        "versechapter": "טז",
        "bookseder": "דברים",
        "seder": "כד",
        "verseseder": "ו",
        "parasha": "נצבים",
        "versenikud": "אֲשֶׁ֨ר אָנֹכִ֣י מְצַוְּךָ֮ הַיּוֹם֒ לְאַהֲבָ֞ה אֶת־ יְהוָ֤ה אֱלֹהֶ֙יךָ֙ לָלֶ֣כֶת בִּדְרָכָ֔יו וְלִשְׁמֹ֛ר מִצְוֺתָ֥יו וְחֻקֹּתָ֖יו וּמִשְׁפָּטָ֑יו וְחָיִ֣יתָ וְרָבִ֔יתָ וּבֵֽרַכְךָ֙ יְהוָ֣ה אֱלֹהֶ֔יךָ בָּאָ֕רֶץ אֲשֶׁר־ אַתָּ֥ה בָא־ שָׁ֖מָּה לְרִשְׁתָּֽהּ׃ ",
        "versenonikud": "אשר אנכי מצוך היום לאהבה את יהוה אלהיך ללכת בדרכיו ולשמר מצותיו וחקתיו ומשפטיו וחיית ורבית וברכך יהוה אלהיך בארץ אשר אתה בא שמה לרשתה "
    },
    {
        "bookchapter": "דברים",
        "chapter": "ל",
        "versechapter": "יז",
        "bookseder": "דברים",
        "seder": "כד",
        "verseseder": "ז",
        "parasha": "נצבים",
        "versenikud": "וְאִם־ יִפְנֶ֥ה לְבָבְךָ֖ וְלֹ֣א תִשְׁמָ֑ע וְנִדַּחְתָּ֗ וְהִֽשְׁתַּחֲוִ֛יתָ לֵאלֹהִ֥ים אֲחֵרִ֖ים וַעֲבַדְתָּֽם׃ ",
        "versenonikud": "ואם יפנה לבבך ולא תשמע ונדחת והשתחוית לאלהים אחרים ועבדתם "
    },
    {
        "bookchapter": "דברים",
        "chapter": "ל",
        "versechapter": "יח",
        "bookseder": "דברים",
        "seder": "כד",
        "verseseder": "ח",
        "parasha": "נצבים",
        "versenikud": "הִגַּ֤דְתִּי לָכֶם֙ הַיּ֔וֹם כִּ֥י אָבֹ֖ד תֹּאבֵד֑וּן לֹא־ תַאֲרִיכֻ֤ן יָמִים֙ עַל־ הָ֣אֲדָמָ֔ה אֲשֶׁ֨ר אַתָּ֤ה עֹבֵר֙ אֶת־ הַיַּרְדֵּ֔ן לָבֹ֥א שָׁ֖מָּה לְרִשְׁתָּֽהּ׃ ",
        "versenonikud": "הגדתי לכם היום כי אבד תאבדון לא תאריכן ימים על האדמה אשר אתה עבר את הירדן לבא שמה לרשתה "
    },
    {
        "bookchapter": "דברים",
        "chapter": "ל",
        "versechapter": "יט",
        "bookseder": "דברים",
        "seder": "כד",
        "verseseder": "ט",
        "parasha": "נצבים",
        "versenikud": "הַעִידֹ֨תִי בָכֶ֣ם הַיּוֹם֮ אֶת־ הַשָּׁמַ֣יִם וְאֶת־ הָאָרֶץ֒ הַחַיִּ֤ים וְהַמָּ֙וֶת֙ נָתַ֣תִּי לְפָנֶ֔יךָ הַבְּרָכָ֖ה וְהַקְּלָלָ֑ה וּבָֽחַרְתָּ֙ בַּֽחַיִּ֔ים לְמַ֥עַן תִּחְיֶ֖ה אַתָּ֥ה וְזַרְעֶֽךָ׃ ",
        "versenonikud": "העידתי בכם היום את השמים ואת הארץ החיים והמות נתתי לפניך הברכה והקללה ובחרת בחיים למען תחיה אתה וזרעך "
    },
    {
        "bookchapter": "דברים",
        "chapter": "ל",
        "versechapter": "כ",
        "bookseder": "דברים",
        "seder": "כד",
        "verseseder": "י",
        "parasha": "נצבים",
        "versenikud": "לְאַֽהֲבָה֙ אֶת־ יְהוָ֣ה אֱלֹהֶ֔יךָ לִשְׁמֹ֥עַ בְּקֹל֖וֹ וּלְדָבְקָה־ ב֑וֹ כִּ֣י ה֤וּא חַיֶּ֙יךָ֙ וְאֹ֣רֶךְ יָמֶ֔יךָ לָשֶׁ֣בֶת עַל־ הָאֲדָמָ֗ה אֲשֶׁר֩ נִשְׁבַּ֨ע יְהוָ֧ה לַאֲבֹתֶ֛יךָ לְאַבְרָהָ֛ם לְיִצְחָ֥ק וּֽלְיַעֲקֹ֖ב לָתֵ֥ת לָהֶֽם׃ ",
        "versenonikud": "לאהבה את יהוה אלהיך לשמע בקלו ולדבקה בו כי הוא חייך וארך ימיך לשבת על האדמה אשר נשבע יהוה לאבתיך לאברהם ליצחק וליעקב לתת להם "
    }
]