[
    {
        "bookchapter": "דברים",
        "chapter": "כד",
        "versechapter": "א",
        "bookseder": "דברים",
        "seder": "יט",
        "verseseder": "ו",
        "parasha": "כי תצא",
        "versenikud": "כִּֽי־ יִקַּ֥ח אִ֛ישׁ אִשָּׁ֖ה וּבְעָלָ֑הּ וְהָיָ֞ה אִם־ לֹ֧א תִמְצָא־ חֵ֣ן בְּעֵינָ֗יו כִּי־ מָ֤צָא בָהּ֙ עֶרְוַ֣ת דָּבָ֔ר וְכָ֨תַב לָ֜הּ סֵ֤פֶר כְּרִיתֻת֙ וְנָתַ֣ן בְּיָדָ֔הּ וְשִׁלְּחָ֖הּ מִבֵּיתֽוֹ׃ ",
        "versenonikud": "כי יקח איש אשה ובעלה והיה אם לא תמצא חן בעיניו כי מצא בה ערות דבר וכתב לה ספר כריתת ונתן בידה ושלחה מביתו "
    },
    {
        "bookchapter": "דברים",
        "chapter": "כד",
        "versechapter": "ב",
        "bookseder": "דברים",
        "seder": "יט",
        "verseseder": "ז",
        "parasha": "כי תצא",
        "versenikud": "וְיָצְאָ֖ה מִבֵּית֑וֹ וְהָלְכָ֖ה וְהָיְתָ֥ה לְאִישׁ־ אַחֵֽר׃ ",
        "versenonikud": "ויצאה מביתו והלכה והיתה לאיש אחר "
    },
    {
        "bookchapter": "דברים",
        "chapter": "כד",
        "versechapter": "ג",
        "bookseder": "דברים",
        "seder": "יט",
        "verseseder": "ח",
        "parasha": "כי תצא",
        "versenikud": "וּשְׂנֵאָהּ֮ הָאִ֣ישׁ הָאַחֲרוֹן֒ וְכָ֨תַב לָ֜הּ סֵ֤פֶר כְּרִיתֻת֙ וְנָתַ֣ן בְּיָדָ֔הּ וְשִׁלְּחָ֖הּ מִבֵּית֑וֹ א֣וֹ כִ֤י יָמוּת֙ הָאִ֣ישׁ הָאַחֲר֔וֹן אֲשֶׁר־ לְקָחָ֥הּ ל֖וֹ לְאִשָּֽׁה׃ ",
        "versenonikud": "ושנאה האיש האחרון וכתב לה ספר כריתת ונתן בידה ושלחה מביתו או כי ימות האיש האחרון אשר לקחה לו לאשה "
    },
    {
        "bookchapter": "דברים",
        "chapter": "כד",
        "versechapter": "ד",
        "bookseder": "דברים",
        "seder": "יט",
        "verseseder": "ט",
        "parasha": "כי תצא",
        "versenikud": "לֹא־ יוּכַ֣ל בַּעְלָ֣הּ הָרִאשׁ֣וֹן אֲשֶֽׁר־ שִׁ֠לְּחָהּ לָשׁ֨וּב לְקַחְתָּ֜הּ לִהְי֧וֹת ל֣וֹ לְאִשָּׁ֗ה אַחֲרֵי֙ אֲשֶׁ֣ר הֻטַּמָּ֔אָה כִּֽי־ תוֹעֵבָ֥ה הִ֖וא לִפְנֵ֣י יְהוָ֑ה וְלֹ֤א תַחֲטִיא֙ אֶת־ הָאָ֔רֶץ אֲשֶׁר֙ יְהוָ֣ה אֱלֹהֶ֔יךָ נֹתֵ֥ן לְךָ֖ נַחֲלָֽה׃ ",
        "versenonikud": "לא יוכל בעלה הראשון אשר שלחה לשוב לקחתה להיות לו לאשה אחרי אשר הטמאה כי תועבה הוא לפני יהוה ולא תחטיא את הארץ אשר יהוה אלהיך נתן לך נחלה "
    },
    {
        "bookchapter": "דברים",
        "chapter": "כד",
        "versechapter": "ה",
        "bookseder": "דברים",
        "seder": "יט",
        "verseseder": "י",
        "parasha": "כי תצא",
        "versenikud": "כִּֽי־ יִקַּ֥ח אִישׁ֙ אִשָּׁ֣ה חֲדָשָׁ֔ה לֹ֤א יֵצֵא֙ בַּצָּבָ֔א וְלֹא־ יַעֲבֹ֥ר עָלָ֖יו לְכָל־ דָּבָ֑ר נָקִ֞י יִהְיֶ֤ה לְבֵיתוֹ֙ שָׁנָ֣ה אֶחָ֔ת וְשִׂמַּ֖ח אֶת־ אִשְׁתּ֥וֹ אֲשֶׁר־ לָקָֽח׃ ",
        "versenonikud": "כי יקח איש אשה חדשה לא יצא בצבא ולא יעבר עליו לכל דבר נקי יהיה לביתו שנה אחת ושמח את אשתו אשר לקח "
    },
    {
        "bookchapter": "דברים",
        "chapter": "כד",
        "versechapter": "ו",
        "bookseder": "דברים",
        "seder": "יט",
        "verseseder": "יא",
        "parasha": "כי תצא",
        "versenikud": "לֹא־ יַחֲבֹ֥ל רֵחַ֖יִם וָרָ֑כֶב כִּי־ נֶ֖פֶשׁ ה֥וּא חֹבֵֽל׃ ",
        "versenonikud": "לא יחבל רחים ורכב כי נפש הוא חבל "
    },
    {
        "bookchapter": "דברים",
        "chapter": "כד",
        "versechapter": "ז",
        "bookseder": "דברים",
        "seder": "יט",
        "verseseder": "יב",
        "parasha": "כי תצא",
        "versenikud": "כִּי־ יִמָּצֵ֣א אִ֗ישׁ גֹּנֵ֨ב נֶ֤פֶשׁ מֵאֶחָיו֙ מִבְּנֵ֣י יִשְׂרָאֵ֔ל וְהִתְעַמֶּר־ בּ֖וֹ וּמְכָר֑וֹ וּמֵת֙ הַגַּנָּ֣ב הַה֔וּא וּבִֽעַרְתָּ֥ הָרָ֖ע מִקִּרְבֶּֽךָ׃ ",
        "versenonikud": "כי ימצא איש גנב נפש מאחיו מבני ישראל והתעמר בו ומכרו ומת הגנב ההוא ובערת הרע מקרבך "
    },
    {
        "bookchapter": "דברים",
        "chapter": "כד",
        "versechapter": "ח",
        "bookseder": "דברים",
        "seder": "יט",
        "verseseder": "יג",
        "parasha": "כי תצא",
        "versenikud": "הִשָּׁ֧מֶר בְּנֶֽגַע־ הַצָּרַ֛עַת לִשְׁמֹ֥ר מְאֹ֖ד וְלַעֲשׂ֑וֹת כְּכֹל֩ אֲשֶׁר־ יוֹר֨וּ אֶתְכֶ֜ם הַכֹּהֲנִ֧ים הַלְוִיִּ֛ם כַּאֲשֶׁ֥ר צִוִּיתִ֖ם תִּשְׁמְר֥וּ לַעֲשֽׂוֹת׃ ",
        "versenonikud": "השמר בנגע הצרעת לשמר מאד ולעשות ככל אשר יורו אתכם הכהנים הלוים כאשר צויתם תשמרו לעשות "
    },
    {
        "bookchapter": "דברים",
        "chapter": "כד",
        "versechapter": "ט",
        "bookseder": "דברים",
        "seder": "יט",
        "verseseder": "יד",
        "parasha": "כי תצא",
        "versenikud": "זָכ֕וֹר אֵ֧ת אֲשֶׁר־ עָשָׂ֛ה יְהוָ֥ה אֱלֹהֶ֖יךָ לְמִרְיָ֑ם בַּדֶּ֖רֶךְ בְּצֵאתְכֶ֥ם מִמִּצְרָֽיִם׃ ",
        "versenonikud": "זכור את אשר עשה יהוה אלהיך למרים בדרך בצאתכם ממצרים "
    },
    {
        "bookchapter": "דברים",
        "chapter": "כד",
        "versechapter": "י",
        "bookseder": "דברים",
        "seder": "יט",
        "verseseder": "טו",
        "parasha": "כי תצא",
        "versenikud": "כִּֽי־ תַשֶּׁ֥ה בְרֵֽעֲךָ מַשַּׁ֣את מְא֑וּמָה לֹא־ תָבֹ֥א אֶל־ בֵּית֖וֹ לַעֲבֹ֥ט עֲבֹטֽוֹ׃ ",
        "versenonikud": "כי תשה ברעך משאת מאומה לא תבא אל ביתו לעבט עבטו "
    },
    {
        "bookchapter": "דברים",
        "chapter": "כד",
        "versechapter": "יא",
        "bookseder": "דברים",
        "seder": "יט",
        "verseseder": "טז",
        "parasha": "כי תצא",
        "versenikud": "בַּח֖וּץ תַּעֲמֹ֑ד וְהָאִ֗ישׁ אֲשֶׁ֤ר אַתָּה֙ נֹשֶׁ֣ה ב֔וֹ יוֹצִ֥יא אֵלֶ֛יךָ אֶֽת־ הַעֲב֖וֹט הַחֽוּצָה׃ ",
        "versenonikud": "בחוץ תעמד והאיש אשר אתה נשה בו יוציא אליך את העבוט החוצה "
    },
    {
        "bookchapter": "דברים",
        "chapter": "כד",
        "versechapter": "יב",
        "bookseder": "דברים",
        "seder": "יט",
        "verseseder": "יז",
        "parasha": "כי תצא",
        "versenikud": "וְאִם־ אִ֥ישׁ עָנִ֖י ה֑וּא לֹ֥א תִשְׁכַּ֖ב בַּעֲבֹטֽוֹ׃ ",
        "versenonikud": "ואם איש עני הוא לא תשכב בעבטו "
    },
    {
        "bookchapter": "דברים",
        "chapter": "כד",
        "versechapter": "יג",
        "bookseder": "דברים",
        "seder": "יט",
        "verseseder": "יח",
        "parasha": "כי תצא",
        "versenikud": "הָשֵׁב֩ תָּשִׁ֨יב ל֤וֹ אֶֽת־ הַעֲבוֹט֙ כְּבֹ֣א הַשֶּׁ֔מֶשׁ וְשָׁכַ֥ב בְּשַׂלְמָת֖וֹ וּבֵֽרֲכֶ֑ךָּ וּלְךָ֙ תִּהְיֶ֣ה צְדָקָ֔ה לִפְנֵ֖י יְהוָ֥ה אֱלֹהֶֽיךָ׃ ",
        "versenonikud": "השב תשיב לו את העבוט כבא השמש ושכב בשלמתו וברכך ולך תהיה צדקה לפני יהוה אלהיך "
    },
    {
        "bookchapter": "דברים",
        "chapter": "כד",
        "versechapter": "יד",
        "bookseder": "דברים",
        "seder": "יט",
        "verseseder": "יט",
        "parasha": "כי תצא",
        "versenikud": "לֹא־ תַעֲשֹׁ֥ק שָׂכִ֖יר עָנִ֣י וְאֶבְי֑וֹן מֵאַחֶ֕יךָ א֧וֹ מִגֵּרְךָ֛ אֲשֶׁ֥ר בְּאַרְצְךָ֖ בִּשְׁעָרֶֽיךָ׃ ",
        "versenonikud": "לא תעשק שכיר עני ואביון מאחיך או מגרך אשר בארצך בשעריך "
    },
    {
        "bookchapter": "דברים",
        "chapter": "כד",
        "versechapter": "טו",
        "bookseder": "דברים",
        "seder": "יט",
        "verseseder": "כ",
        "parasha": "כי תצא",
        "versenikud": "בְּיוֹמוֹ֩ תִתֵּ֨ן שְׂכָר֜וֹ וְֽלֹא־ תָב֧וֹא עָלָ֣יו הַשֶּׁ֗מֶשׁ כִּ֤י עָנִי֙ ה֔וּא וְאֵלָ֕יו ה֥וּא נֹשֵׂ֖א אֶת־ נַפְשׁ֑וֹ וְלֹֽא־ יִקְרָ֤א עָלֶ֙יךָ֙ אֶל־ יְהוָ֔ה וְהָיָ֥ה בְךָ֖ חֵֽטְא׃ ",
        "versenonikud": "ביומו תתן שכרו ולא תבוא עליו השמש כי עני הוא ואליו הוא נשא את נפשו ולא יקרא עליך אל יהוה והיה בך חטא "
    },
    {
        "bookchapter": "דברים",
        "chapter": "כד",
        "versechapter": "טז",
        "bookseder": "דברים",
        "seder": "יט",
        "verseseder": "כא",
        "parasha": "כי תצא",
        "versenikud": "לֹֽא־ יוּמְת֤וּ אָבוֹת֙ עַל־ בָּנִ֔ים וּבָנִ֖ים לֹא־ יוּמְת֣וּ עַל־ אָב֑וֹת אִ֥יש בְּחֶטְא֖וֹ יוּמָֽתוּ׃ ",
        "versenonikud": "לא יומתו אבות על בנים ובנים לא יומתו על אבות איש בחטאו יומתו "
    },
    {
        "bookchapter": "דברים",
        "chapter": "כד",
        "versechapter": "יז",
        "bookseder": "דברים",
        "seder": "יט",
        "verseseder": "כב",
        "parasha": "כי תצא",
        "versenikud": "לֹ֣א תַטֶּ֔ה מִשְׁפַּ֖ט גֵּ֣ר יָת֑וֹם וְלֹ֣א תַחֲבֹ֔ל בֶּ֖גֶד אַלְמָנָֽה׃ ",
        "versenonikud": "לא תטה משפט גר יתום ולא תחבל בגד אלמנה "
    },
    {
        "bookchapter": "דברים",
        "chapter": "כד",
        "versechapter": "יח",
        "bookseder": "דברים",
        "seder": "יט",
        "verseseder": "כג",
        "parasha": "כי תצא",
        "versenikud": "וְזָכַרְתָּ֗ כִּ֣י עֶ֤בֶד הָיִ֙יתָ֙ בְּמִצְרַ֔יִם וַֽיִּפְדְּךָ֛ יְהוָ֥ה אֱלֹהֶ֖יךָ מִשָּׁ֑ם עַל־ כֵּ֞ן אָנֹכִ֤י מְצַוְּךָ֙ לַעֲשׂ֔וֹת אֶת־ הַדָּבָ֖ר הַזֶּֽה׃ ",
        "versenonikud": "וזכרת כי עבד היית במצרים ויפדך יהוה אלהיך משם על כן אנכי מצוך לעשות את הדבר הזה "
    },
    {
        "bookchapter": "דברים",
        "chapter": "כד",
        "versechapter": "יט",
        "bookseder": "דברים",
        "seder": "כ",
        "verseseder": "א",
        "parasha": "כי תצא",
        "versenikud": "כִּ֣י תִקְצֹר֩ קְצִֽירְךָ֨ בְשָׂדֶ֜ךָ וְשָֽׁכַחְתָּ֧ עֹ֣מֶר בַּשָּׂדֶ֗ה לֹ֤א תָשׁוּב֙ לְקַחְתּ֔וֹ לַגֵּ֛ר לַיָּת֥וֹם וְלָאַלְמָנָ֖ה יִהְיֶ֑ה לְמַ֤עַן יְבָרֶכְךָ֙ יְהוָ֣ה אֱלֹהֶ֔יךָ בְּכֹ֖ל מַעֲשֵׂ֥ה יָדֶֽיךָ׃ ",
        "versenonikud": "כי תקצר קצירך בשדך ושכחת עמר בשדה לא תשוב לקחתו לגר ליתום ולאלמנה יהיה למען יברכך יהוה אלהיך בכל מעשה ידיך "
    },
    {
        "bookchapter": "דברים",
        "chapter": "כד",
        "versechapter": "כ",
        "bookseder": "דברים",
        "seder": "כ",
        "verseseder": "ב",
        "parasha": "כי תצא",
        "versenikud": "כִּ֤י תַחְבֹּט֙ זֵֽיתְךָ֔ לֹ֥א תְפָאֵ֖ר אַחֲרֶ֑יךָ לַגֵּ֛ר לַיָּת֥וֹם וְלָאַלְמָנָ֖ה יִהְיֶֽה׃ ",
        "versenonikud": "כי תחבט זיתך לא תפאר אחריך לגר ליתום ולאלמנה יהיה "
    },
    {
        "bookchapter": "דברים",
        "chapter": "כד",
        "versechapter": "כא",
        "bookseder": "דברים",
        "seder": "כ",
        "verseseder": "ג",
        "parasha": "כי תצא",
        "versenikud": "כִּ֤י תִבְצֹר֙ כַּרְמְךָ֔ לֹ֥א תְעוֹלֵ֖ל אַחֲרֶ֑יךָ לַגֵּ֛ר לַיָּת֥וֹם וְלָאַלְמָנָ֖ה יִהְיֶֽה׃ ",
        "versenonikud": "כי תבצר כרמך לא תעולל אחריך לגר ליתום ולאלמנה יהיה "
    },
    {
        "bookchapter": "דברים",
        "chapter": "כד",
        "versechapter": "כב",
        "bookseder": "דברים",
        "seder": "כ",
        "verseseder": "ד",
        "parasha": "כי תצא",
        "versenikud": "וְזָ֣כַרְתָּ֔ כִּי־ עֶ֥בֶד הָיִ֖יתָ בְּאֶ֣רֶץ מִצְרָ֑יִם עַל־ כֵּ֞ן אָנֹכִ֤י מְצַוְּךָ֙ לַעֲשׂ֔וֹת אֶת־ הַדָּבָ֖ר הַזֶּֽה׃ ",
        "versenonikud": "וזכרת כי עבד היית בארץ מצרים על כן אנכי מצוך לעשות את הדבר הזה "
    }
]